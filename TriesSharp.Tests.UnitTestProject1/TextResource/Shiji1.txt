帝堯者 放勳 其仁如天 其知如神 就之如日 望之如雲 富而不驕 貴而不舒 黃收純衣 彤車乘白馬 能明馴德 以親九族 九族既睦 便章百姓 百姓昭明 合和萬國 

乃命羲 和 敬順昊天 數法日月星辰 敬授民時 分命羲仲 居郁夷 曰暘谷 敬道日出 便程東作 日中 星鳥 以殷中春 其民析 鳥獸字微 申命羲叔 居南交 便程南爲 敬致 日永 星火 以正中夏 其民因 鳥獸希革 申命和仲 居西土 曰昧谷 敬道日入 便程西成 夜中 星虛 以正中秋 其民夷易 鳥獸毛毨 申命和叔 居北方 曰幽都 便在伏物 日短 星昴 以正中冬 其民燠 鳥獸氄毛 歲三百六十六日 以閏月正四時 信飭百官 衆功皆興 

堯曰 誰可順此事 放齊曰 嗣子丹朱開明 堯曰 吁 頑凶 不用 堯又曰 誰可者 讙兜曰 共工旁聚布功 可用 堯曰 共工善言 其用僻 似恭漫天 不可 堯又曰 嗟 四嶽 湯湯洪水滔天 浩浩懷山襄陵 下民其憂 有能使治者 皆曰鯀可 堯曰 鯀負命毀族 不可 嶽曰 异哉 試不可用而已 堯於是聽嶽用鯀 九載 功用不成 

堯曰 嗟 四嶽 朕在位七十載 汝能庸命 踐朕位 嶽應曰 鄙惪忝帝位 堯曰 悉舉貴戚及疏遠隱匿者 衆皆言於堯曰 有矜在民閒 曰虞舜 堯曰 然 朕聞之 其何如 嶽曰 盲者子 父頑 母嚚 弟傲 能和以孝 烝烝治 不至姦 堯曰 吾其試哉 於是堯妻之二女 觀其德於二女 舜飭下二女於嬀汭 如婦禮 堯善之 乃使舜慎和五典 五典能從 乃徧入百官 百官時序 賓於四門 四門穆穆 諸侯遠方賓客皆敬 堯使舜入山林川澤 暴風雷雨 舜行不迷 堯以爲聖 召舜曰 女謀事至而言可績 三年矣 女登帝位 舜讓於德 不懌 正月上日 舜受終於文祖 文祖者 堯大祖也 

於是帝堯老 命舜攝行天子之政 以觀天命 舜乃在璿璣玉衡 以齊七政 遂類于上帝 禋于六宗 望于山川 辯于羣神 揖五瑞 擇吉月日 見四嶽諸牧 班瑞 歲二月 東巡狩 至於岱宗 祡 望秩於山川 遂見東方君長 合時月正日 同律度量衡 脩五禮五玉三帛二生一死爲摯 如五器 卒乃復 五月 南巡狩 八月 西巡狩 十一月 北巡狩 皆如初 歸 至于祖禰廟 用特牛禮 五歲一巡狩 羣后四朝 徧告以言 明試以功 車服以庸 肇十有二州 決川 象以典刑 流宥五刑 鞭作官刑 扑作教刑 金作贖刑 眚烖過 赦 怙終賊 刑 欽哉 欽哉 惟刑之靜哉 

讙兜進言共工 堯曰不可 而試之工師 共工果淫辟 四嶽舉鯀治鴻水 堯以爲不可 嶽彊請試之 試之而無功 故百姓不便 三苗在江淮 荆州數爲亂 於是舜歸而言於帝 請流共工於幽陵 以變北狄 放驩兜於崇山 以變南蠻 遷三苗於三危 以變西戎 殛鯀於羽山 以變東夷 四辠而天下咸服 

堯立七十年得舜 二十年而老 令舜攝行天子之政 薦之於天 堯辟位凡二十八年而崩 百姓悲哀 如喪父母 三年 四方莫舉樂 以思堯 堯知子丹朱之不肖 不足授天下 於是乃權授舜 授舜 則天下得其利而丹朱病 授丹朱 則天下病而丹朱得其利 堯曰 終不以天下之病而利一人 而卒授舜以天下 堯崩 三年之喪畢 舜讓辟丹朱於南河之南 諸侯朝覲者不之丹朱而之舜 獄訟者不之丹朱而之舜 謳歌者不謳歌丹朱而謳歌舜 舜曰 天也夫 而後之中國踐天子位焉 是爲帝舜 

虞舜者 名曰重華 重華父曰瞽叟 瞽叟父曰橋牛 橋牛父曰句望 句望父曰敬康 敬康父曰窮蟬 窮蟬父曰帝顓頊 顓頊父曰昌意 以至舜七世矣 自從窮蟬以至帝舜 皆微爲庶人 

舜父瞽叟盲 而舜母死 瞽叟更娶妻而生象 象傲 瞽叟愛後妻子 常欲殺舜 舜避逃 及有小過 則受罪 順事父及後母與弟 日以篤謹 匪有懈 

舜 冀州之人也 舜耕歷山 漁雷澤 陶河濱 作什器於壽丘 就時於負夏 舜父瞽叟頑 母嚚 弟象傲 皆欲殺舜 舜順適不失子道 兄弟孝慈 欲殺 不可得 即求 嘗在側 

舜年二十以孝聞 三十而帝堯問可用者 四嶽咸薦虞舜 曰可 於是堯乃以二女妻舜以觀其內 使九男與處以觀其外 舜居嬀汭 內行彌謹 堯二女不敢以貴驕事舜親戚 甚有婦道 堯九男皆益篤 舜耕歷山 歷山之人皆讓畔 漁雷澤 雷澤上人皆讓居 陶河濱 河濱器皆不苦窳 一年而所居成聚 二年成邑 三年成都 堯乃賜舜絺衣與琴 爲筑倉廩 予牛羊 瞽叟尚復欲殺之 使舜上塗廩 瞽叟從下縱火焚廩 舜乃以兩笠自扞而下 去 得不死 後瞽叟又使舜穿井 舜穿井爲匿空旁出 舜既入深 瞽叟與象共下土實井 舜從匿空出 去 瞽叟 象喜 以舜爲已死 象曰 本謀者象 象與其父母分 於是曰 舜妻堯二女與琴 象取之 牛羊倉廩 予父母 象乃止舜宮居 鼓其琴 舜往見之 象鄂不懌 曰 我思舜正鬱陶 舜曰 然 爾其庶矣 舜復事瞽叟 愛弟彌謹 於是堯乃試舜五典百官 皆治 

昔高陽氏有才子八人 世得其利 謂之 八愷 高辛氏有才子八人 世謂之 八元 此十六族者 世濟其美 不隕其名 至於堯 堯未能舉 舜舉八愷 使主后土 以揆百事 莫不時序 舉八元 使布五教于四方 父義 母慈 兄友 弟恭 子孝 內平外成 

昔帝鴻氏有不才子 掩義隱賊 好行凶慝 天下謂之渾沌 少暤氏有不才子 毀信惡忠 崇飾惡言 天下謂之窮奇 顓頊氏有不才子 不可教訓 不知話言 天下謂之檮杌 此三族世憂之 至于堯 堯未能去 縉雲氏有不才子 貪于飲食 冒于貨賄 天下謂之饕餮 天下惡之 比之三凶 舜賓於四門 乃流四凶族 遷于四裔 以御螭魅 於是四門辟 言毋凶人也 

舜入于大麓 烈風雷雨不迷 堯乃知舜之足授天下 堯老 使舜攝行天子政 巡狩 舜得舉 用事二十年 而堯使攝政 攝政八年而堯崩 三年喪畢 讓丹朱 天下歸舜 而禹 皋陶 契 后稷 伯夷 夔 龍 倕 益 彭祖自堯時而皆舉用 未有分職 於是舜乃至於文祖 謀于四嶽 辟四門 明通四方耳目 命十二牧論帝德 行厚德 遠佞人 則蠻夷率服 舜謂四嶽曰 有能奮庸美堯之事者 使居官相事 皆曰 伯禹爲司空 可美帝功 舜曰 嗟 然 禹 汝平水土 維是勉哉 禹拜稽首 讓於稷 契與皋陶 舜曰 然 往矣 舜曰 弃 黎民始飢 汝后稷 播時百穀 舜曰 契 百姓不親 五品不馴 汝爲司徒 而敬敷五教 在寬 舜曰 皋陶 蠻夷猾夏 寇賊姦軌 汝作士 五刑有服 五服三就 五流有度 五度三居 維明能信 舜曰 誰能馴予工 皆曰垂可 於是以垂爲共工 舜曰 誰能馴予上下草木鳥獸 皆曰益可 於是以益爲朕虞 益拜稽首 讓于諸臣朱虎 熊羆 舜曰 往矣 汝諧 遂以朱虎 熊羆爲佐 舜曰 嗟 四嶽 有能典朕三禮 皆曰伯夷可 舜曰 嗟 伯夷 以汝爲秩宗 夙夜維敬 直哉維靜絜 伯夷讓夔 龍 舜曰 然 以夔爲典樂 教稺子 直而溫 寬而栗 剛而毋虐 簡而毋傲 詩言意 歌長言 聲依永 律和聲 八音能諧 毋相奪倫 神人以和 夔曰 於 予擊石拊石 百獸率舞 舜曰 龍 朕畏忌讒說殄僞 振驚朕衆 命汝爲納言 夙夜出入朕命 惟信 舜曰 嗟 女二十有二人 敬哉 惟時相天事 三歲一考功 三考絀陟 遠近衆功咸興 分北三苗 

此二十二人咸成厥功 皋陶爲大理 平 民各伏得其實 伯夷主禮 上下咸讓 垂主工師 百工致功 益主虞 山澤辟 弃主稷 百穀時茂 契主司徒 百姓親和 龍主賓客 遠人至 十二牧行而九州莫敢辟違 唯禹之功爲大 披九山 通九澤 決九河 定九州 各以其職來貢 不失厥宜 方五千里 至于荒服 南撫交阯 北發 西戎 析枝 渠廋 氐 羌 北山戎 發 息慎 東長 鳥夷 四海之內咸戴帝舜之功 於是禹乃興九招之樂 致異物 鳳皇來翔 天下明德皆自虞帝始 

舜年二十以孝聞 年三十堯舉之 年五十攝行天子事 年五十八堯崩 年六十一代堯踐帝位 踐帝位三十九年 南巡狩 崩於蒼梧之野 葬於江南九疑 是爲零陵 舜之踐帝位 載天子旗 往朝父瞽叟 夔夔唯謹 如子道 封弟象爲諸侯 舜子商均亦不肖 舜乃豫薦禹於天 十七年而崩 三年喪畢 禹亦乃讓舜子 如舜讓堯子 諸侯歸之 然後禹踐天子位 堯子丹朱 舜子商均 皆有疆土 以奉先祀 服其服 禮樂如之 以客見天子 天子弗臣 示不敢專也 
